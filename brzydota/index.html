<!DOCTYPE html>
<html lang="pl">
    <head>
        <meta charset="UTF-8">
        <meta name="viewport" content="width=device-width, initial-scale=1.0">
        <title>Brzydota, Rafał Skałecki</title>
        <meta name="description" content="Krótkie opowiadanie Rafała Skałeckiego."/>
        <meta name="keywords" content="brzydota, Rafał, Skałecki, opowiadanie"/>
        <meta name="robots" content="index"/>
        <link rel="stylesheet" href="../style.css"/>
        <link rel="shortcut icon" type="image/x-icon" href="../favicon.ico"/>

        <link rel="preconnect" href="https://fonts.googleapis.com"/>
        <link rel="preconnect" href="https://fonts.gstatic.com" crossorigin/>
        <link href="https://fonts.googleapis.com/css2?family=M+PLUS+1p:wght@100&family=Nanum+Brush+Script&display=swap" rel="stylesheet"/>
    </head>
    <body>
        <header>
            <h1><a href="../">Wiersze spod Taboreta</a></h1>
        </header>
        <article>
            <div class="description">
                <h1><cite>Brzydota</cite>, Rafał Skałecki</h1>
            </div>
            <div class="novel">
                <p>- Przez łąki zielone,</p>
                <p>Wśród czerwonych maków,</p>
                <p>Leżymy spokojnie,</p>
                <p>My – dwoje kochanków.</p>
                <p>Nuciła cicho wtulając się w moją pierś. Słuchałem jej jednym uchem patrząc na krajobraz przed nami.</p>
                <p>- Czy to nie jest wspaniałe? Tylko my dwaj przy zachodzie słońca.</p>
                <p>Spojrzała mi prosto w oczy i lekko się uśmiechnęła.</p>
                <p>- Chciałabym, aby ta chwila trwała wiecznie…</p>
                <p>Pocałowałem ją w czoło i mocniej przytuliłem. Jej spokojny oddech i powoli bijące serce pozwalały mi zapomnieć o otaczającej mnie rzeczywistości. Tworzyły niewidzialną barierę ochronną, w której byliśmy jedynie my dwaj – przytuleni do siebie i niepragnący już niczego więcej. Przez chwilę miałem wrażenie, że czas się zatrzymał, a moja dusza wypłynęła z ciała. Przez jeden krótki moment, nieuchwytny jak więź nas łącząca, czułem się szczęśliwy i spełniony w głębokim przestworze nieświadomości. </p>
                <p>Gdzieś niedaleko zagrzmiał grom. Donośny, wręcz rozdzierający bębenki ryk samego Boga. A może to tylko trąby anielskie? Nie zwróciła na to uwagi. Nieprzerwanie nuciła swoją piosenkę pod nosem:</p>
                <p>- Na łączce naszej,</p>
                <p>Ptaki wiecznie nucą,</p>
                <p>O miłości naszej...</p>
                <p>Robi się coraz większy mrok, a jedynym źródłem światła jest ta kula życia przed nami. Powoli, przez nikogo niepoganiana zanika, jakby pożerana. Umiera na naszych oczach – ale jakoś tak od niechcenia. Mam wrażenie, że ona mnie słyszy – kiedy jestem szczęśliwy, ona ucieka szybciej - szybciej niż jestem wstanie to pojąć. A gdy chcę, by koniec już nastąpił, to na przekór się zatrzymuje śmiejąc mi się w twarz, pokazując swoją dominację. </p>
                <p>Wokół nas leżą na wpół zgniłe, pokryte brudem pozostałości dawnego życia. Odór jest nie do zniesienia. Znajduję jednak pewien rodzaj uciechy w tym słodkawym zapachu zniszczenia.</p>
                <p>To nadchodzi. Koniec jest bliski. Ona nie musi o tym wiedzieć – niech będzie nieświadoma. Jak konający wydajemy ostatnie podrygi, bierzemy kolejny płytki wdech, łudząc się, że to ten ostatni. A śmierć nie nadchodzi. Jedynie krąży wokół, pastwiąc się nad nami, patrząc, ile jeszcze wytrzymamy. Jak sęp czeka aż będziemy praktycznie padliną – żywą, ale niezdolną do życia.</p>
                <p>Słyszę gromy. Są coraz bliżej. Coraz donośniejsze.</p>
                <p>Podniosła się i usiadła mi na klatce, tak, że zasłaniała mi całkowicie słońce. Coś powiedziała, lecz kolejny grzmot przeciął powietrze. Czuję jego podmuch - jego siarczysty, pełen zniszczenia odór. Widziałem jedynie jej poruszające się wargi i świecące ze szczęścia oczy.</p>
                <p>I ten uśmiech.</p>
                <p>Jak na niego patrzę, to mnie serce zaczyna boleć. Odwracam pełen cierpienia wzrok. </p>
                <p>To znowu przyśpieszyło.</p>
                <p>Jej nierówne, zlepione i tłuste włosy łagodnie opadały na ramiona. Nieproporcjonalne, napuchnięte jak zwłoki ciało z poszarpaną, za dużą koszulką naciskało na moje, i podobnie jak słońce, wyciskało ze mnie ostatnie soki życia. Zawiesiłem się podziwiając ją. Ból w piersi wzrastał z każdym momentem, a szloch, jak szamocząca się bestia, starał się wyrwać. </p>
                <p>To nadchodzi. Jestem pewien. Od kiedy się znamy, słyszę te grzmoty za nami. Niczym wiszący nade mną miecz Damoklesa przypomina o swoim istnieniu i o zbliżającym się, nieuchronnym końcu. Po pierwszych grzmotach wszystko zaczęło gnić, powoli, praktycznie niezauważalnie – w takim tempie, że człowiek się przyzwyczajał, przestał zwracać uwagę.</p>
                <p>I nie dawało się Go zatrzymać. Mam wrażenie, że im bardziej ją kocham, to To przyspiesza. Rzeczy gniją szybciej a gromy nadchodzą z prędkością światła. Ale nie mogłem przestać jej kochać – wtedy To pochłonęłoby mnie jak czarna dziura. </p>
                <p>Więc zostałem, czekałem ostatecznego rozwiązania udając, że wszystko jest dobrze. Uśmiechałem się zawsze, kiedy ona. Zagłuszałem jej głosem uczucie bezkresnej pustki. Płakałem wraz z nią i podtrzymywałem, kiedy mnie potrzebowała. A To nadchodziło. Każdego dnia. Coraz szybciej. Coraz donośniej.</p>
                <p>Słońce zaszło. Przez niebo przeszedł ostatni grom. Odwróciłem głowę od jej śmiejącej się twarzy, aby uronić łzę – łzę bólu, ale także ulgi. Mówię sobie: „Koniec nadszedł.” A ona śpiewa nieporuszona:</p>
                <p>- Kochajmy się wieczność,</p>
                <p>Dłużej niż sama śmierć.</p>
            </div>
        </article>
        <footer>

        </footer>
    </body>
</html>